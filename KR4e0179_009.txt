# -*- mode: mandoku-view; -*-
#+TITLE: 甫田集
#+DATE: 2015-08-25 00:24:22.199557
#+PROPERTY: ID KR4e0179
#+PROPERTY: BASEEDITION WYG    
#+PROPERTY: JUAN 卷九
<pb:KR4e0179_WYG_009-1a>¶
欽定四庫全書¶
　甫田集巻九¶
　　　　　　　　　　　　明　文徴明　撰¶
　　詩三十八首¶
　　　五月¶
五月雨晴梅子肥杏花吹盡燕飛飛時光已到青團扇¶
士女新裁白苧衣黄鳥故能供寂寞緑隂何必减芳菲¶
子雲自得幽居樂不恨門前轍跡稀¶
<pb:KR4e0179_WYG_009-1b>¶
　　　金陵中秋¶
雨晴秋色滿長安月貫黄雲百寳團見說清光天下共¶
不圖今夜客中看天垂紫禁星河淡江繞金城風露寒¶
吹斷碧簫丹桂發玉人何處倚䦨干¶
　　　不寐¶
欹枕數寒更漫漫不能旦天寒雞再號燈昏䑕窺案藥¶
罏火已㣲羣兒睡方鼾清風自何來冷然動虚幔病眼¶
苦不眠循牀發遐嘆人世百年短吾生已強半况此貧¶
<pb:KR4e0179_WYG_009-2a>¶
賤軀時為小兒翫一卧五經旬形消髪垂燦神情日以¶
摧志業交凌亂豈不懐明時流光榻中換平生二三友¶
雅志在霄漢下夀曽不滿半逐浮雲散感此念㣲名悠¶
悠何足羨明月度孤音霜華滿庭院¶
　　　病中¶
久病生蟣虱搔頭有雪霜自憐身蹇劣漸與老相將擁¶
榻衾裯薄挑燈刻漏長意衰神亦倦心事轉茫茫¶
敗褐擁殘軀寒檠照屋廬轉憐兒女好漸覺友朋踈藥¶
<pb:KR4e0179_WYG_009-2b>¶
餌恒侵食胸懐久廢書明朝休覽鏡不是舊頭顱¶
明經三十載潦倒雪盈簮疾病乗虚入摧頽覺老侵安¶
心方外藥適趣箇中琴澹泊窮生計高人獨賞音¶
一病連三月侵尋嵗又更人皆傳已死吾亦厭餘生髪¶
脫相將盡耳虚時自鳴安心是良藥此外復何營¶
　　　揚州道中次九逵韻¶
一痕春草緑含滋滿目風波聴竹枝多少兩京賢相業¶
江都獨有仲舒祠¶
<pb:KR4e0179_WYG_009-3a>¶
維揚煙水帶江湖仙客帆開十幅蒲不是白雲遮望眼¶
平山山色本糢糊¶
　　　揚州¶
竹西簫管玉叅差栁外樓臺舞陸離落日蕪城非故國¶
春風后土有荒祠錦帆煙月千年夢禪榻情懐兩髩絲¶
二十四橋何處是扁舟西去不勝思¶
　　　徐州清明¶
新煙一抹起茆茨翠栁千門映酒旗此日斷魂當客路¶
<pb:KR4e0179_WYG_009-3b>¶
誰家濺淚有花枝等閒行役輕墳墓忽漫逢春感嵗時¶
日暮滿帆風獵獵蕭然雙髩不禁吹¶
　　　泊舟泗上看月¶
停舟清泗興無涯夜起蓬牕看月華灝氣一涵開玉府¶
鏡光千道走金蛇碧空顛倒山流翠白石巉巗浪蹙花¶
酒醒分明天上坐更從何處覔星槎¶
　　　留城道中有張良祠¶
古隄楊栁緑絲柔盡日南風送客舟百里青徐平入望¶
<pb:KR4e0179_WYG_009-4a>¶
千年汴泗正交流草荒霸業春過沛月滿叢祠夜泊留¶
老去馬遷心尚在不妨書劒事遨遊¶
　　　道出淮泗舟中閱髙常侍集有自淇涉黄河十¶
　　　　二首因次其韻¶
揚舲入淮泗春雲去閒閒彭門在何許仰見雲龍山逝¶
矣黄樓人清風邈難攀坐令千載輕宇宙俛仰間¶
燕燕語檣頭鳬鷖遵枉渚凡物囿化機飛鳴各求侣覉¶
人獨何如託身無處所皦皦青天雲悠然自遐舉¶
<pb:KR4e0179_WYG_009-4b>¶
徐淮多徃躅行行入周訪始瞻芒碭雲忽出清泗上千¶
秋賞雄圖白髪不相放歌風與戯馬髙臺屹相向¶
失身落名網汗漫江湖間揚舟涉清濟回首送淮山青¶
山豈不佳白日不得閒斜光散煙莽暝禽時獨還¶
渚蒲十里青隄栁千絲直行路尚裹裘忽忽徂春色暑¶
寒有恒期人事無能測魚鳥獨㑹心忻然似相識¶
伊昔東山賢悠然眷遲暮常恐兒輩覺悽其損歡趣富¶
貴草露晞勲猷春電䳱云胡不暫息馳身傍荒戍潮水¶
<pb:KR4e0179_WYG_009-5a>¶
絶彭門揚帆凌北固何必非故鄉區中本形寓况此遊¶
目餘平生賞心處清川渺無窮青山不知數客夢落遥¶
天浮雲更盤互¶
辭家一千里圓景更絃望朝煙航濟隂落日宿汶上百¶
川自東逝千帆皆北向結髪事明主事左神益王睠兹¶
行役艱那能不惻愴未遂羽儀心且逐江湖放¶
朝出亂帆前暮落千山後十日泝春流未離清濟口憶¶
初辭里門不謂行當久方舟得舊知春風共尊酒¶
<pb:KR4e0179_WYG_009-5b>¶
東風吹扁舟日暮率西滸平生學操舟未識修途苦齊¶
魯冬春交河源方仰雨千里飛塵沙經旬飲斥鹵白鷗¶
落遥湍憂來時自數何當狎禽魚去作湖山主¶
明月照古堰夜泊洪河濵河流委以輸月亦如環循物¶
理有榮悴發育春風仁如何慕古士卒嵗常苦辛事情¶
從倒置何但如積薪風塵淹嵗月行路傷心神龜䝉不¶
可即東望空嶙峋¶
冉冉春雲度依依楊栁津渺渺長風沙惻惻逺遊人黄¶
<pb:KR4e0179_WYG_009-6a>¶
金銷欲盡白髮日夜新昨日夢故鄉覺來濟水濵濟水¶
千里馳去去隨漂淪寧免顔色改長岐吹暗塵(原倡重/用二韻)¶
(故改用新/濵二字)¶
憶我出門時春風初著栁行行阻川途已落飛絮後白¶
日感西飛黄流正東走河流幾百折時時回鷁首南風¶
自何來吹渡古汴口須臾走塵沙奄忽迷九有収帆斜¶
日明青山落吾手倚杖看春山不覺立已久前臨濟水¶
清那堪照衰朽¶
<pb:KR4e0179_WYG_009-6b>¶
　　　濟上聞笛¶
闗山不隔梅花夢吹破鄉愁笛裏春夜水不波殘月上¶
江湖多少未眠人¶
　　　泊魯橋次九逵韻¶
落帆魯橋口意行還自阻嘗聞魯獲麟西狩此其所去¶
魯今千年秋風幾離黍扁舟春已深遊子歌白苧垂䕃¶
滿芳洲清湍激迴渚落日下西臯蒼然見平楚歸鳥飛¶
已稀野寺鐘初杵不知水堰開夜聴舟人語嗟余老無¶
<pb:KR4e0179_WYG_009-7a>¶
成白髮事行旅明發不得休晨飱帶沙煑¶
　　　再次宿任城韻¶
北風吹古堰長河捲沙白昔聞謫仙人曽作任城客任¶
城非故樓勝事今尚籍想見天人姿春風岸烏幘落月¶
伴長庚何處尋醉魄我行後千年空見徂徠碧長笛起¶
鄰舟夜靜聲裂石不見賀知章悲歌向中夕¶
　　　鉅野次九逵韻¶
黄河互迴折青山時隱見行行次鉅野古服猶漢縣空¶
<pb:KR4e0179_WYG_009-7b>¶
聞澤既豬非復禹初甸野色浩無垠忽復春風變春風¶
不可稽客子行亦倦黄金日以銷轉覺青衫賤雨濁或¶
膠舟時行眺迴堰驚吹捲平沙河流激飛箭何處望神¶
京天涯雲一片誰云千里遥去去南風便¶
　　　先大父常有宿汶上之作今日次開河葢汶上¶
　　　　地也舟中閲先集敬次其韻¶
日暮風霾欲漲天獨臨古渡意悽然春光三月行當暇¶
客子長途未息肩白漫河流還岸岸緑垂楊栁自芊芊¶
<pb:KR4e0179_WYG_009-8a>¶
當年汶上城何處一抹斜陽萬樹煙¶
　　　過張秋追懐武功先生遺蹟¶
投薪沉鐡事悠悠巨埽千尋壓上流河濟從來天下盡¶
江淮今入地中流當時物論輕文士(武功治張秋猝未/有功于肅愍笑曰)¶
(徐元玉五墨匠也顧令/脫士塹然卒以成功)千載行人仰壯猷人事幾回桑¶
海異依然高碣鎮東州¶
　　　魏家灣有感(博平縣/地也)¶
博平縣裏侍親時四十年來兩髩絲竹馬都非前日夢¶
<pb:KR4e0179_WYG_009-8b>¶
枯魚空負此生悲已無父老談遺事獨有聲名繫去思¶
憔悴平生塵土跡魏灣流水㑹能知¶
　　　栁色¶
漫說鵞兒色似油何如楊栁緑幽幽初収宿雨濃於染¶
逺映新波翠欲流十里蟬聲溪上路一痕斜照驛邉樓¶
莫言濯濯無人愛别有春光在御溝¶
　　　雨宿武城追和先温州夜宿武城二首¶
長河風雨送盡日傍滄洲白浪灘都没青楓葉亂流百¶
<pb:KR4e0179_WYG_009-9a>¶
憂雙短髩千里一孤舟日暮墟煙合荒寒滿舵樓¶
經過言偃邑非復昔時城里俗無從問絃歌空有名江¶
湖孤鴈㫁風雨亂鷄鳴酒醒青燈暗春寒一夜生¶
　　　次韻九逵阻雨¶
飄風終夕號客子念明發愁聞雨蕭蕭况聴泥滑滑流¶
潦失牛馬春雲暗城闕昨日青楓根已逐沙痕没不堪¶
行路憂中夜生華髮四月尚重裘怪事吁可咄慌忽夢¶
吳江香羮薦春鱖非關重土思逺道心迫卒¶
<pb:KR4e0179_WYG_009-9b>¶
　　　懐石湖寄吳中諸友¶
江梅千樹繞楞伽記得臨行盡著花青子熟時應憶我¶
緑隂成處正思家聴鶯此際堪攜酒燒竹何人共煮茶¶
幾度扁舟夢中去不知塵土在天涯¶
　　　郁裕州忠節詩¶
倉皇戰守強撑支力盡孤城竟死之不謂真卿能備寇¶
終然南八是男兒塵昏何處歸遼鶴月黒空山呌子規¶
不負平生忠孝志故人親勒墓前碑¶
<pb:KR4e0179_WYG_009-10a>¶
　¶
　¶
　¶
　¶
　¶
　¶
　¶
　¶
<pb:KR4e0179_WYG_009-10b>¶
　¶
　¶
　¶
　¶
　¶
　¶
　¶
　甫田集巻九¶
