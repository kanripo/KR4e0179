# -*- mode: mandoku-view; -*-
#+TITLE: 甫田集
#+DATE: 2015-08-25 00:24:22.110112
#+PROPERTY: ID KR4e0179
#+PROPERTY: BASEEDITION WYG    
#+PROPERTY: JUAN 卷四
<pb:KR4e0179_WYG_004-1a>¶
欽定四庫全書¶
　甫田集巻四¶
　　　　　　　　　　　　明　文徵明　撰¶
　　詩四十二首¶
　　　元日承天寺訪孫山人¶
六街斜日馬蹄忙自覔幽人叩竹房殘雪未消塵迹少¶
一函内景對焚香¶
當年結習住僧家對客分泉自品茶欲識道人高潔處¶
<pb:KR4e0179_WYG_004-1b>¶
紙牕殘雪照梅花¶
　　　人日孔周有斐堂小集¶
華堂漠漠悄寒輕聊應芳辰設菜羮竹外風煙開秀色¶
樽前榮日麗新晴占微誰問東方朔思發空懐薛道衡¶
短髩寂寥花勝在相看無復少年情¶
　　　九逵期人日㑹城中既而不至作詩見懐奉荅¶
人日故人偏入望洞庭煙水隔蒼蒼不教縷菜傳纎手¶
空復題詩寄草堂老髩金花誰鬬勝古梅殘雪自吹香¶
<pb:KR4e0179_WYG_004-2a>¶
尋常佳莭多惆悵何况差池負酒觴¶
　　　次韻毛大叅辭召有感之作¶
十載中朝仕有聲青雲末路更収名久知元亮多高韻¶
聊托嵇康事養生尊酒風流青髩在草堂歸計緑隂成¶
君恩不與塵心㫁回首江湖萬里情¶
桑梓棲遲已有年可能騎馬負春田九天雨露雙龍詔¶
滿地江湖一釣船曉起青山供短笏雨餘修竹長新鞭¶
投間不落幽居事一任浮雲過眼前¶
<pb:KR4e0179_WYG_004-2b>¶
　　　上已日獨行溪上有懐九逵¶
郭外青煙栁帶柔洞庭西去水悠悠故人不見沙棠楫¶
燕子齊飛杜若洲日落晩風吹宿酒天寒江草喚新愁¶
佳期寂寞春如許辜負山花挿滿頭¶
　　　寒食自横金歸汎石湖¶
澤國春深霧雨収越城橋畔水爭流㫁煙西去浮蒼嶼¶
斜日中川起白鷗村店寂寥寒食莭行人迢逓木蘭舟¶
芳情滿目東風急欲採汀花不自由¶
<pb:KR4e0179_WYG_004-3a>¶
　　　三月既望同吳次明蔡九逵陳道復湯子重王¶
　　　　履約履仁汎舟石湖遂登治平以天朗氣清¶
　　　　惠風和暢為韻分得朗字¶
良期每多違佳節悵虛徃薄言城西游餘春遲幽賞日¶
色漾漣漪天光發融朗清吹飄文裾瑶湍激蘭漿寄懐¶
涉清川平目眺遐壌晴霏動遥岑清煙散修莽亞竹孤¶
卉明隔水春禽響及此單裌成聊寄臨流想¶
　　　題虢國夫人夜游圖¶
<pb:KR4e0179_WYG_004-3b>¶
紫塵拂轡春融融參差飛鞚驕如龍錦韉繡帶簇妖麗¶
絳紗玳燭圍香風春風交花光屬路後騎雍容前却顧¶
中間一騎來逡巡秀眉玉頰真天人翠㣲垂髩衱稱身¶
彷彿當年虢與秦佳人絶代真難得安得君王不為惑¶
豈知尤物禍之階不獨傾城竟傾國一時喪亂已足憐¶
後世方誇好顔色晴牕展巻漫多情百年青史自分明¶
莫言畫史都無意尺素還堪鑒興廢¶
　　　晩雨飲子重園亭¶
<pb:KR4e0179_WYG_004-4a>¶
髙齋落日偶追從樽酒淹留一笑中芳草滿庭飛燕子¶
晩凉和雨在梧桐江魚繞筯肥烹玉野樹藏春淺映紅¶
潦倒莫言歸更緩習家池舘愛山公¶
　　　游幻住菴¶
行行西郭兩牛鳴路轉橋横得化城深巷鳥啼山木暗¶
清溪日暖白煙生興懐徃哲悲陳迹毎到空門損世情¶
坐戀蒲團留不得碧雲回首暮鐘聲¶
　　　次韻題王山農墨梅¶
<pb:KR4e0179_WYG_004-4b>¶
西湖老樹凌風霜敷英奕奕先羣芳貞姿不作兒女態¶
炯然氷玉生寒芒窮寒襲人膚欲裂幽人自詠孤山雪¶
至今秀句落人間暗香浮動黄昏月却恨無人續高韻¶
墨痕聊寄江南信不闗素質暗緇塵剛愛鉛煤㸃新髩¶
恍疑寒影照昏缸刻畫無鹽誰濫觴逃禪已逺嗣者寡¶
彷彿尚寄山農王山農何處骨已冷展巻令人雙目醒¶
何因為喚玉妃魂極目晴波湖萬頃¶
　　　病起秋懐¶
<pb:KR4e0179_WYG_004-5a>¶
卧病經旬一榻空起來高閣見秋風蒼茫野色浮天外¶
狼藉霜痕落鏡中滿地江湖愁託足何時淮蔡却収功¶
浮雲奄忽行銷滅雙目依然送㫁鴻¶
蕭蕭木葉下平臯衰髩鬅鬙怕自搔烽火東南滄海暗¶
夕陽西北暮雲高閒懐已負青團扇野興初生白苧袍¶
蕭散只應輸宋玉能將九辨續離騷¶
　　　秋日西齋¶
紈扇無聊髩怯風芙蓉波冷月溶溶不知秋色來多少¶
<pb:KR4e0179_WYG_004-5b>¶
飄盡西齋一樹桐¶
　　　寄魯南陳子¶
江入秦淮八月寒長干只在㫁雲間閉門自覔驚人句¶
細雨秋風憶后山¶
滿地干戈卒未休吳江楓冷又驚秋美人何處煙波𣺌¶
手把芙蓉特地愁¶
　　　中秋日同諸友月洲亭看雨有作¶
為愛芳洲緑玉灣共來沾醉野亭間一年索莫中秋雨¶
<pb:KR4e0179_WYG_004-6a>¶
百匝空濛負郭山水竹㑹心非在逺天時多故不妨閒¶
獨憐日暮移舟去不得高歌載月還¶
　　　漕湖一名蠡湖相傳范蠡所開或謂通漕運而¶
　　　　設癸酉秋八月十有七日同錢元抑陳道復¶
　　　　顧朝鎮朝楚夜汎有作¶
𣺌渺中流㴑小舠露華初冷碧天高一痕落鏡秋宜月¶
萬籟無風夜自濤消盡霸圖猶說蠡傳流餉道不通漕¶
浮樽自適東南興何必淋漓汙錦袍¶
<pb:KR4e0179_WYG_004-6b>¶
　　　道復西齋偶成¶
風生迴渚玉漣漪秋晩茆簷白日遲一事不經心境寂¶
離離松影坐來移¶
　　　過孫文貴不在對庭中新竹¶
一室纔容膝居然不受埃恍如城郭外時有野人來簷¶
緑揺新竹堦紋蝕古苔未妨酬對寡撫景自徘徊¶
　　　九日期九逵不至獨與子重游東禪作詩寄懐¶
　　　　兼簡社中諸友¶
<pb:KR4e0179_WYG_004-7a>¶
東郭名藍帶曲隈三年行樂兩回來依然舊境牆遮樹¶
久㫁塵踪砌有苔落日懐人流水逺秋風撫掌菊花開¶
良辰在眼休教負相對山僧把一盃¶
　　　詠庭前藂菊¶
寒英翦翦弄輕黄百卉凋零見此芳天意也應憐晩節¶
秋光端不負重陽郊原慘淡風吹日籬落蕭條夜有霜¶
輸與陶翁能領略南山在眼酒盈觴¶
　　　秋夜¶
<pb:KR4e0179_WYG_004-7b>¶
新寒高閣夜何其野笛荒砧不㫁思澤國變衰菰菜老¶
長安迢逓帛書遲江空露下芙蓉葉月出風吹桂樹枝¶
何必潘郎能自省年來青髩已絲絲¶
　　　病中遣懐¶
經時卧疾㫁經過自撥閒愁對酒歌意外紛紜知命在¶
古來賢達患名多千金逸驥空求骨萬里㝠鴻肯受羅¶
心事悠悠那復識白頭辛苦服儒科¶
潦倒儒冠二十年業縁仍在利名間敢言冀北無良馬¶
<pb:KR4e0179_WYG_004-8a>¶
深媿淮南賦小山病起秋風吹白髮雨深黄葉暗松關¶
不妨窮巷頻回轍消受罏香一味閒¶
　　　題西川歸棹圖奉寄見素中丞林公¶
莆陽中丞千人英懐忠事君老彌貞向來聲華四海傾¶
一言忤志還歸耕歸來憂世殊未已况也黑頭方壯齒¶
天子俄縣西顧憂尺一到門投袂起巻甲宵馳萬里輕¶
竟翦窮㐫報明主捷書朝入劒門關高情暮在壺公山¶
豺狼滿道不可徃錦城雖樂何如還功成身退古所難¶
<pb:KR4e0179_WYG_004-8b>¶
角巾東第疇能攀蜀江溶溶日千里歸心更比江流駛¶
玉壘浮雲千萬重不如先生歸興濃瞿塘灧澦聲撼空¶
落日慘淡揺長風鳥道衡絶悲蠶藂娥眉宛轉開芙蓉¶
青天一髮付回首江山與我俱無窮嗚呼江山與我俱¶
無窮先生一櫂岷峨東¶
　　　賦得野亭秋興¶
㫁雲狼藉近簾櫳天地蕭條四壁空盡日倚䦨黄葉雨¶
一畨吹髩白蘋風年光搔首孤鴻外山色供愁落照中¶
<pb:KR4e0179_WYG_004-9a>¶
欲寄閒情無那逺煙波江上採芙蓉¶
　　　對雪¶
短榻無聊擁敗綈開門深雪壓簷低蒼松白石寒相照¶
曲巷斜橋去欲迷舞態不禁風脈脈覊懐都似鳥凄凄¶
小山詩思清如許不見高人出剡溪¶
　　　冬夜¶
煙鎖凝塵四壁空青燈欲燼夜溶溶涼聲度竹風如雨¶
碎影揺牕月在松病枕蕭條聞永漏草堂揺落已深冬¶
<pb:KR4e0179_WYG_004-9b>¶
不堪酒醒淒然地撫景懐人意萬重¶
　　　月夜登閶門西虹橋與子重同賦¶
白霧浮空去渺然西虹橋上月初圓帶城燈火千家市¶
極目帆檣萬里船人語不分塵似海夜寒初重水生煙¶
平生無限登臨興都落風欄露楯前¶
　　　先友詩(有序/)¶
　　　　某晩且賤弗獲承事海内先逹然以先君之¶
　　　　故竊嘗接識一二比來相次淪謝追思興慨¶
<pb:KR4e0179_WYG_004-10a>¶
　　　　各賦一詩命曰先友不敢自托於諸公也¶
　　　　太僕李公應楨¶
太僕在三舍抗言拒刑臣(公在太學中官牛玉欲/延教子公正言拒之)平生¶
彊執志已究未達身十年更外制耿挺標清真矯矯孤¶
飛鴻翹翹一角麟卿監晩翺翔白髮已盈巾故國有佳¶
山長岐多風塵終然絶俗姿逸去疇能馴¶
　　　　㕘政陸公容¶
陸公婁東鳯少小已翺翔(公少與張滄洲泰陸靜逸/釴齊名時稱婁東三鳯)耿¶
<pb:KR4e0179_WYG_004-10b>¶
耿文莊公識公在班行職方振風采抗疏扼羣璫章程¶
在司馬至今猶耿光名隆毁斯來讒搆伺其傍叅藩亦¶
晩達竟為讐者傷清風不終冺遺書滿緹緗¶
　　　　定山莊公㫤¶
定山古通儒學道希聖賢古義與時違歛息賁田園黄¶
花媚幽徑白鳥泳清川悠悠青山適一徃三十年高羅¶
弗為求欲致無由縁非無濟世心亦有清廟篇惜哉用¶
違材零落成棄捐¶
<pb:KR4e0179_WYG_004-11a>¶
　　　　文定吳公寛¶
有偉延陵公居然古明徳道義周一身文章可華國悠¶
悠明堂思允矣清廟瑟惜哉晩登庸位用殊未極還能¶
敦薄夫坐亦消讒慝徳淵物為遷曽誰覩聲色聖賢不¶
復生斯人重吾憶¶
　　　　禮侍謝公鐸¶
巖巖天台山下有幽貞士咀英擷芳鮮煜然散霞綺早¶
嵗登延閣回翔石渠裏璧雍育羣材金匱抽青史雖復¶
<pb:KR4e0179_WYG_004-11b>¶
恩眷殊不為纓組累方巖有書堂歸來還兼耒屢召不¶
終淹誰應會深㫖¶
　　　　處士沈公周¶
東南有一士蘭帶芙蓉裳璚珠雜瑶玦皎然明月光不¶
隨鳴鳯下甘與黄鵠翔秋風自寥廓羅網漫高張采芳¶
涉秋苑看雲撫層岡不為平世得白雲聊徜徉悠悠天¶
隨子千載永相望¶
　　　　㕘議王公徽¶
<pb:KR4e0179_WYG_004-12a>¶
王公夫何如侃侃古遺直一命青瑣闈慷慨思効職此¶
身朝闕廷暮已在絶域所期言職伸寧計一身抑丘樊¶
樂優游天子思舊徳陜郊甫旬宣遄歸一何亟松菊媚¶
幽人鍾山有佳色¶
　　　　太常吕公㦂¶
太常名家子英英蒼玉玕文章足華煥秉志亦堅完禮¶
曹肅供奉弱冠已騫摶不愛䕃補郎自致青雲端滁山¶
詠列錦銀臺達紏彈所至必宣秉云胡不終安只應千¶
<pb:KR4e0179_WYG_004-12b>¶
首詩終古無能刋¶
　　　蘭房曲戲贈王履吉效李賀¶
彤雲旖旎霏祥光蘭椒沃壁含璚芳流蘇嫋嫋開洞房¶
晩波繡燭揺鴛鴦鴛鴦雙飛情宛轉紫帶垂螭覺螭緩¶
緑膏照粉玉缸斜瑶鴨融春翠雲暖海綃落枕夜何如¶
美人笑擲雙明珠巫雲朝歛金釵溜不恨巫雲恨花漏¶
　　　除夜¶
擁寒枯坐夜無聊杯茗罏薫次第消獨有戀人燈黯黯¶
<pb:KR4e0179_WYG_004-13a>¶
可堪卒嵗雨蕭蕭醉供春帖閒吟草病撫辛盤嬾頌椒¶
少日馮陵都遣却只將雙髩待明朝¶
　¶
　¶
　¶
　¶
　¶
　¶
<pb:KR4e0179_WYG_004-13b>¶
　¶
　¶
　¶
　¶
　¶
　¶
　¶
　甫田集巻四¶
