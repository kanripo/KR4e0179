# -*- mode: mandoku-view; -*-
#+TITLE: 甫田集
#+DATE: 2015-08-25 00:24:22.480140
#+PROPERTY: ID KR4e0179
#+PROPERTY: BASEEDITION WYG    
#+PROPERTY: JUAN 卷二十五
<pb:KR4e0179_WYG_025-1a>¶
欽定四庫全書¶
　甫田集巻二十五¶
　　　　　　　　　　　　明　文徵明　撰¶
　　書¶
　　　上守谿先生書¶
頃者恭侍燕閒獲承緒論領教實深又承命獻其所為¶
文竊念某自蚤嵗即有志於是侍先君宦游四方既無¶
師承終鮮麗澤倀倀數年靡所成就年十九還吳得同¶
<pb:KR4e0179_WYG_025-1b>¶
志者數人相與賦詩綴文于時年盛氣鋭不自量度僴¶
然欲追古人及之未幾數人者或死或去其在者亦或¶
叛盟改習而某亦以親命選隸學官於是有文法之拘¶
日惟章句是循程式之文是習而中心竊鄙焉稍稍以¶
其間隙諷讀左氏史記兩漢書及古今人文集若有所¶
得亦時時竊為古文詞一時曹耦莫不非笑之以為狂¶
其不以為狂者則以為矯為迂惟一二知已憐之謂以¶
子之才為程文無難者盍精於是俟他日得雋為古文¶
<pb:KR4e0179_WYG_025-2a>¶
非晩某亦不以為然蓋程式之文有工拙而人之性有¶
能有不能若必求精詣則魯鈍之資無復是望就而觀¶
之今之得雋者不皆然也是殆有命焉茍為無命終身¶
不第則亦將終身不得為古文豈不負哉用是排羣議¶
為之不顧而志則分矣緣是彼此皆無所成而長老先¶
生或見其所作從而稱之於人以為能而不知者以為¶
真能也遂相率走求其文往往至於困塞某不能逆其¶
意皆勉副之所求皆餞送悼挽之屬其又下則世俗所¶
<pb:KR4e0179_WYG_025-2b>¶
謂别號率多强顔不情之語凡某之所謂文率是類也¶
嗚呼是尚得為文乎然既被長者賞識遂不容以陋劣¶
自晦檢其中得論議十有四首敘事十有五首輒塵尊¶
覽昔張籍皇甫湜雖皆一時豪俊精於文者然其所作¶
視韓愈非其儗也而韓公得其文以為奇從而品目焉¶
而世徒以其常出於韓之門以為是固韓愈氏之徒也¶
相與躋而列於韓氏而天下後世遂不能少其文焉某¶
於藉湜無能比儗而明公則今之韓子也儻不以某為¶
<pb:KR4e0179_WYG_025-3a>¶
不肖而與進焉使他日人稱之曰是亦嘗出王氏之門¶
者豈不幸哉干冒台嚴不勝悚仄不宣¶
　　　三學上陸冡宰書¶
比承榮膺簡注進秉鈞衡邸報播聞薄海外内莫不鼓¶
舞稱忭况鄉里後生與有光寵者乎恭惟明公累朝舊¶
徳盛世珪璋特達光明大雅愷悌出入將相聲望偉然¶
天下之人所為望霖雨於明公者非一日矣今兹端委¶
廟堂進退百官以佐天子出令而運斯世於掌握間固¶
<pb:KR4e0179_WYG_025-3b>¶
明公分内事也某等猥賤晚末莫展賀私方與四方人¶
士詠嗟盛徳以為天下斯文之慶豈敢意外干犯輒有¶
陳請而事機可乘勢有不容已者亦恃雅度汪濊不深¶
譴責故卒言之竊惟我國家入仕之階惟有學校一途¶
而當時法式章程咸出我太祖髙皇帝親定最為詳密¶
而累朝列聖不無少有更張誠以聖化優游泳涵滋久¶
人材蝟興其勢有不得不更者故隨時消息而行者不¶
以為敝論者不以為非蓋自洪武二十五年重定嵗貢¶
<pb:KR4e0179_WYG_025-4a>¶
額數郡學嵗貢二人州學再嵗三人縣學嵗一人當時¶
人材尚少儒學生徒往往不充廪増正數除鄉試中式¶
之外其餘在學者不過五六年升貢者不出三十嵗故¶
其人皆精力有餘入仕可用而其功名政業往往㕘於¶
正奏之列無少軒輊也自永樂元年正統二年景泰元¶
年三次開科各處解送舉人不拘額數遂有頓増至二¶
百名者一時國學人衆乃量減貢額然中間或行或否¶
皆視解額増損厥後解額既定而貢額竟不能復坐是¶
<pb:KR4e0179_WYG_025-4b>¶
學校壅滯遂有垂白不得入仕者於是胡忠安公在禮¶
部思以通融振塞建行四十强仕之例而士子稍復自¶
拔歴五十餘年人材又多學校又大壅滯太原周公在¶
禮部乃舉復洪武二十五年之例然僅僅五年而止迤¶
邐至於今日開國百有五十年承平日久人材日多生¶
徒日盛學校廩増正額之外所謂附學者不啻數倍此¶
皆選自有司非通經能文者不與雖有一二倖進然亦¶
鮮矣畧以吾蘇一郡八州縣言之大約千有五百人合¶
<pb:KR4e0179_WYG_025-5a>¶
三年所貢不及二十鄉試所舉不及三十以千五百人¶
之衆歴三年之久合科貢兩途而所拔才五十人夫以¶
往時人材鮮少隘額舉之而有餘顧寬其額祖宗之意¶
誠不欲以此塞進賢之路也及今人材衆多寬額舉之¶
而不足而又隘焉幾何而不至於沈滯也故有食廪三¶
十年不得充貢増附二十年不得升補者其人豈皆庸¶
劣駑下不堪教養者哉顧使白首青衫羇窮潦倒退無¶
營業進靡階梯老死牖下志業兩負豈不誠可痛念哉¶
<pb:KR4e0179_WYG_025-5b>¶
比聞侍從交章論列而當道者竟格不行豈非以不材¶
者或得緣此倖進而重於變例乎殊不知此例自是祖¶
宗舊制而拔十得五亦古人有所不廢豈可以一人之¶
故倂餘人而棄之或謂四十之例若行則不勝求仕者¶
之多將遂無所位置此又何足病哉今但杜其願受教¶
職之請限以依親之例程其入監之期一時士子幸而¶
解其學校之苦稍紆目前之急莫不甘心自引豈皆以¶
得祿為榮哉不然即有所授亦不至大妨天下之賢即¶
<pb:KR4e0179_WYG_025-6a>¶
如近時上馬入粟者皆得比於充貢之例循資歴嵗亦¶
皆有所畀授此其人固有能自立者然而倖進者不為¶
不多朝廷所得於彼者幾何遂使紈袴之子得以奪賢¶
俊之路有識者固嘗疾首痛心於此矣明公崛起學校¶
奮身賢科操古人之心負天下之望目歴而知身更而¶
信能不有概於心今當可為之時在得為之地能不惜¶
一舉手振袂之勞則其事無不濟者若四十之例事大¶
體重不敢覬覦而嵗貢二人則是洪武舊制又經近嵗¶
<pb:KR4e0179_WYG_025-6b>¶
舉行伏望留意檢察或因人建言舉行或乘大霈條下¶
使士子得沾涸轍之恩而仕路無復鮎竿之嘆則豈特¶
區區鄉里與有榮澤實天下斯文之幸也昔宋富鄭公¶
當國而同學友段希元魏升平猶滯塲屋公不欲私於¶
二人乃建一舉三十年推恩之例當時以為盛事後世¶
以為美談近時胡忠安公四十强仕之舉太原周公一¶
嵗二貢之例或謂皆有所為而行蓋皆不欲私於一人¶
而必推之天下也二公一代名臣世之論者曽不以此¶
<pb:KR4e0179_WYG_025-7a>¶
少公而更以為美誠以其能公天下之心而行也若明¶
公今日之舉則又以天下之心行天下之事初無二公¶
之為則其所成所益又當出於其上不特二公而止也¶
伏惟留意處分天下幸甚斯文幸甚¶
　　　謝李宫保書¶
某竊聞薦士之難也昔人以為非茍一而已矣謂知之¶
難言之難聽信之難也故以馮衍尹緯之材遭漢世祖¶
王景畧之明終日左右而卒莫之省而趙括何人得代¶
<pb:KR4e0179_WYG_025-7b>¶
廉頗馬謖虚名能惑諸葛甚而周仁許靖之屬土木之¶
類皆得尊顯嗟乎士誠不易為薦也公卿不薦士久矣¶
非獨今之時然也而今之時為甚豈今之為公卿者皆¶
不復有是心哉勢有所不行也何也科舉之法行也科¶
舉之法行則凡翹楚特達之士皆於科舉乎出之於是¶
乎有以功業䇿名者有以文章著見者有以氣節行能¶
見稱於時者問之皆科目之士也其間亦有不出此者¶
然而鮮矣此豈科目之學為能盡之世之所尚者在是¶
<pb:KR4e0179_WYG_025-8a>¶
上之所用者在是是以有志事功有志文章有志節義¶
行能者皆俛焉求合有司之尺度以求自見於世也夫¶
士之所為固無有能外於事功文章節義者而皆今之¶
科目之所收也然則科目之外豈復有遺材哉有之皆¶
潦倒無成齷齪自守者世固無所用之無所用之則亦¶
無因知之矣至於懷珍抱奇道義自將者方且韜黙逺¶
名人又烏得而知之哉彼不知者不必薦也不得而知¶
者不得而薦也其有可知者多是立異徼名工言無實¶
<pb:KR4e0179_WYG_025-8b>¶
之人柳子所謂士之賊也若是雖謂之無士可也是無¶
怪乎今之公卿之不薦士也士誠不易為薦也而今之¶
士又有不必薦者科舉之法行也外此而有舉焉不以¶
為迂不適時則以為愚不知人而非笑集其身矣某家¶
世服儒薄有䕃祚少之時不自量度亦嘗有志當世讀¶
書綴文粗修士業而受性樸魯鞭䇿不前加之憂患交¶
攻日以墮廢自𢎞治乙卯抵今嘉靖壬午凡十試有司¶
每試輒斥年日以長氣日益索因循退托志念日非非¶
<pb:KR4e0179_WYG_025-9a>¶
獨朋友棄置親戚不顧雖某亦自疑之所謂潦倒無成¶
齷齪自守駸駸然將日尋矣明公領鎮三吳下邑雖在¶
治屬間嵗一臨實未嘗弭節其地某在諸生中蓋嘗一¶
再望見顔色而猥賤無階莫得自前誠使其身有所取¶
材公固無從見也況其所能所守頽敗若此明公何所¶
據知遂錄其姓名露章薦之于朝犯迂不適時愚不知¶
人之議不顧非笑而斷然行之某誠愚不知所以受知¶
於公者以為誠有材耶彼科舉之士非有甚髙難能者¶
<pb:KR4e0179_WYG_025-9b>¶
業之三十年曽不得一雋以自振發其效亦可見矣若¶
夫懷藏道徳抱節守貞某實非其人即其人將自韜約¶
逺引不令公知矣或采聽人言得之游揚又安知其非¶
立異徼名工言無實者哉安知其非趙括馬謖非周仁¶
許靖之儔哉即萬一有焉所為損公不小矣而公豈亦¶
嘗念之哉乃公之意則有在也龎統有言當今雅道陵¶
遲所冀拔十得五使有志者自勵耳某誠知陋劣不足¶
辱公而公豈以區區一人而懈其厲人輔世之盛心哉¶
<pb:KR4e0179_WYG_025-10a>¶
必如郭隗先從隗始之言則某豈不得為燕國之馬首¶
哉若是則公之於某也又何必知之深見之審而後為¶
能用其情哉然其所以知之見之實有出於至深極審¶
之上者誠以明公三朝舊臣出入中外垂四十年好賢¶
禮士聞於天下一時及門之士多矣其文學行義踰於¶
某者亦多矣豈無工言語露才諝以求知於公者公皆¶
不之顧而獨有意於某豈不以求於人者深則得於已¶
者淺也某視一時文學行義之士誠不敢望其後塵而¶
<pb:KR4e0179_WYG_025-10b>¶
獨不欲求知於人是故雖以公之好賢禮士作鎮吳門¶
相望一舍而私門無某之跡只尺之書未嘗一至左右¶
此非髙亢自賢而有所要也士之體當然耳使於此有¶
求焉是失其所以為士矣失其所以為士而欲以士薦¶
雖愚人不為也而謂公為之哉某之所以受知於公必¶
有的然當其心者而語言才諝不足云也是故古人之¶
知人也夫惟以古人之道知人則亦能以古人之道薦¶
人用是天子信之宰相受之朝奏夕報而某遂得以白¶
<pb:KR4e0179_WYG_025-11a>¶
衣被命列官清禁周旋多士之中自顧能薄望卑不應¶
得此而舉朝不以為非天下咸歆其遇豈不以公之志¶
行素孚於人朝廷中外舉鑒其誠謂其所為惟以輔世¶
勵人為心而非有所私於某也夫始也某未嘗有求於¶
公也而公薦之又不有私於某某之所恃者士之體也¶
公之所操者王公大人之職也士存其體王公大人守¶
其職雖古之至理之世不過如此而所為致之乃在明¶
公一舉措之間某何幸身自際之其所為感公之知飲¶
<pb:KR4e0179_WYG_025-11b>¶
公之徳宜何如其深也或謂明公此舉實用司寇林公¶
之言果爾益以見公之徳之不可及也昔張安道與歐¶
陽文忠雅不相能及薦蘇明允乃獨屬之歐公謂非永¶
叔不能薦歐公不以張公為嫌卒薦而官之當是時惟¶
知與明允為地他皆不暇計也卒之明允以文章名世¶
議者謂不負為歐公門下士而千載之下歐陽子獨享¶
知人之明林公誠知某也豈不能自薦哉所以必屬之¶
公者以歐陽子待公也某無似視明允無能為役亦圖¶
<pb:KR4e0179_WYG_025-12a>¶
無負為公門下士耳不宣¶
　　　與郡守肅齋王公書¶
夫聲聞過情君子所恥有損無益賢者不為今大巡郭¶
公欲為某建立坊表出於常格區區淺薄豈所宜蒙深¶
有不自安者自惟潦倒儒生塵伏里門又以衰病蹇劣¶
不能厠跡士大夫之間故揫&KR0034;退縮非以是為髙也今¶
以為賢於他人郡士夫誰為不肖且某在今諸士夫中¶
名位最㣲人品最下行能才智最為凡劣一旦以為賢¶
<pb:KR4e0179_WYG_025-12b>¶
而拔出其上冒然居之豈非君子所深恥哉某雖不敢¶
自托於君子然亦安肯靦然無恥甘於小人之歸哉嘗¶
閲郡志宋蔣堂希魯以禮部侍郎致仕居吳時胡文恭¶
公守郡以其名徳因即所居表為難老坊蔣公愀然不¶
樂曰此俚俗歆豔内不足而假之人以為誇者何以至¶
於我也胡公即為撤去當時以為美談迄今傳示方冊¶
某自視於蔣公無能為役而明公則今之胡公也且某¶
素蒙垂愛其忍以俚俗小人待之哉某雖非足於内者¶
<pb:KR4e0179_WYG_025-13a>¶
然竊欲自附於知分守已之士以求免於務外為名之¶
愆惟是憲府崇嚴無由控訴欲望明公轉達此情得賜¶
寢罷實出至幸也況今嵗歉民窮賦無從出一有興作¶
不無動擾此亦明公所宜軫念者且某世居此里自祖¶
父伯叔以來世叨薄宦里中父老每為贊喜然於其人¶
實未嘗有毫髪䕃庇萬一舉事則匠作夫役勞頓實多¶
夫不能覆庇而反至勞頓豈當時贊喜之意哉彼雖自¶
受其役而區區以一身標表之故坐視其勞亦何能安¶
<pb:KR4e0179_WYG_025-13b>¶
然不為之意哉徒費財力而又使人不安正所謂無益¶
而有損竊為明公不取也比者蕭二守顧訪首及此事¶
某即欲以此事上瀆明公彼時猶以為未必遽爾乃者¶
反覆思之恐一旦文移下督材木既具營繕既嚴則勢¶
不可復止雖欲有言不可得矣緣是不得已輒露血誠¶
先此懇請惟明公曲賜處分儻得幸免則明公之惠不¶
淺淺矣區區此請在於必得若以為非出至誠姑為是¶
退托以激冒時譽則重得罪於左右矣然而不敢避也¶
<pb:KR4e0179_WYG_025-14a>¶
病薾不前無緣躬叩鈴階謹勒手狀令兒子俯伏以請¶
臨紙不勝願望之至¶
　　行狀二首¶
　　　沈先生行狀¶
　　　　髙祖懋卿¶
　　　　曽祖良琛¶
　　　　祖孟淵¶
　　　　父恒吉母張氏¶
<pb:KR4e0179_WYG_025-14b>¶
　　　　　本貫蘇州府長洲縣相城里沈周年八十¶
　　　　　有三狀¶
先生諱周字啟南姓沈氏别號石田人稱石田先生世¶
居長洲之相城里自孟淵先生以儒碩肇家生二子曰¶
貞吉曰恒吉才美雅飭並有聲稱恒吉號同齋生三子¶
先生嫡長也生而娟秀玉立聰朗絶人少學於陳孟賢¶
先生孟賢故檢討嗣初先生子也諸陳皆以文學髙自¶
標致不輕許可人而先生所作輒出其上孟賢遂遜去¶
<pb:KR4e0179_WYG_025-15a>¶
年十一代其父為賦長聽宣南京時地官侍郎崔公雅¶
尚文學先生為百韻詩上之崔得詩驚異疑非已出面¶
試鳳凰臺歌先生援筆立就詞采爛發崔乃大加激賞¶
曰王子安才也即日檄下有司蠲其役先生既長益務¶
學自羣經而下若諸史子集若釋老若稗官小説莫不¶
貫總淹浹其所得悉以資於詩其詩初學唐人雅意白¶
傅既而師睂山為長句已又為放翁近律所擬莫不合¶
作然其緣情隨事因物賦形開闔變化縱横百出初不¶
<pb:KR4e0179_WYG_025-15b>¶
拘拘乎一體之長稍輟其餘以游繪事亦皆妙詣追蹤¶
古人所至賓客牆進先生對客揮灑不休所作多自題¶
其上頃刻數百言莫不妙麗可誦下至輿皂賤夫有求¶
輒應長縑斷素流布充斥内自京師逺而閩浙川廣莫¶
不知有沈周先生也先是景泰間郡守汪公滸欲以賢¶
良舉之以書敦遣先生筮易得遯之九五曰嘉遯貞吉¶
喜曰吾其遯哉卒辭不應然一時監司以下皆接以殊¶
禮尤為太保三原王公所知公按吳必求與語語連日¶
<pb:KR4e0179_WYG_025-16a>¶
夜不休一日論諫先生曰對章伏諫非鄙野人所知然¶
竊聞之禮上諷諫而下直諫豈亦貴沃君心而忌觸諱¶
耶公遽曰當今之時將為直諫乎抑亦諷乎先生曰今¶
主聖臣賢如明公又遭時倚賴諷諫直諫蓋無施不可¶
公徐出一章示之曰此吾所以事君者試閲之先生讀¶
畢曰指事切而不汎演言婉而不激於諷諫直諫兩得¶
其義矣公以為知言同時文學之士為上官所禮者往¶
往陳説時弊先生不然曰彼以南面臨我我北面事之¶
<pb:KR4e0179_WYG_025-16b>¶
安能盡其情哉君子思不出其位吾盡吾事而已然先¶
生每聞時政得失輒憂喜形於色人以是知先生非終¶
於忘世者先生去所居里餘為别業曰有竹居耕讀其¶
間佳時勝日必具酒肴合近局從容談笑出所蓄古圖¶
書器物相與撫玩品題以為樂晚嵗名益盛客至亦益¶
多户屨常滿先生既老而聰明不衰酬對終日不少厭¶
怠風流文物照映一時百年來東南文物之盛蓋莫有¶
過之者先生為人修謹謙下雖内藴精明而不少外暴¶
<pb:KR4e0179_WYG_025-17a>¶
與人處曽無乖忤而中實介辨不可犯然喜奬掖後進¶
寸才片善茍有以當其意必為延譽於人不藏也尤不¶
忍人疾苦緩急有求無不應者里黨戚屬咸仰成焉平¶
居事其父同齋無所不至同齋髙朗喜客飲酒必醉先¶
生不能飲每為强醉以樂客同齋沒乃絶母張夫人年¶
幾百齡卒時先生八十年矣猶孺慕不已弟召病瘵不¶
内處先生與俱卧起者嵗餘及卒撫其孤如子庶弟豳¶
穉未練事為植産使均於已一妹早寡養之終其身其¶
<pb:KR4e0179_WYG_025-17b>¶
天性孝友如此先生娶於陳生子雲鴻文學稱家嘗為¶
崑山縣隂陽訓術側出子復郡學生女三長適崑山縣¶
學生許貞次適徐襄又次適太學生吳江史永齡孫男¶
一人履女二人曽孫男一人女二人先生所著詩文曰¶
石田稿總若干巻他雜著曰石田文抄石田詠史補忘¶
錄客座新聞續千金方總若干巻正徳四年己巳先生¶
年八十有三八月二日以疾卒於正寢於是雲鴻先卒¶
數年矣復乃相其孫履治喪以七年壬申十二月廿日¶
<pb:KR4e0179_WYG_025-18a>¶
𦵏先生於所居之東某鄉某原属將求銘當世有道以¶
信於後俾某有述某辱再世之游耳受目矚知先生為¶
詳遂不克讓用論次如右謹狀¶
　　　南京太常寺卿嘉禾吕公行狀¶
　　　　祖考嗣芳萬泉儒學教諭累贈通議大夫南¶
　　　　　京太常寺卿妣顧氏累贈淑人¶
　　　　考原翰林院學士贈禮部侍郎諡文懿妣徐¶
　　　　　氏封太淑人¶
<pb:KR4e0179_WYG_025-18b>¶
　　　　　貫浙江嘉興府嘉興縣甲乙鄉呂㦂年六¶
　　　　　十三狀¶
公諱㦂字秉之姓吕氏為嘉興人先宋時有諱玹者以¶
碩儒顯於時玹生茂卿仕元為提舉茂卿生仲雄仲雄¶
生伯誠俱不仕伯誠生嗣芳仕國朝為萬泉儒學教諭¶
生二子長本景州儒學訓導次原翰林院學士贈禮部¶
侍郎諡文懿公之考也母徐氏初封宜人累加太淑人¶
公生正統己巳七月辛卯自小穎異甫七齡從文懿授¶
<pb:KR4e0179_WYG_025-19a>¶
書未嘗挾冊呻吟文懿篤遣乃就席按文疾讀一過目¶
而數百言已成誦矣比成童諸書已多淹洽操筆為詩¶
文已多警語一時老長先生咸畏下之性尤慧解天順¶
初京師不雨彗星犯牽牛時文懿柄國頗以為憂公侍¶
側言嵗凶常數小人之厄也星變實聖人復辟離燭萬¶
方當無他虞所憂者援立之人失望而怨或恃恩驕誕¶
不可不慎也及曹賊竊發文懿方入朝母顧聞變泣曰¶
兒及禍矣公曰大人甫出而難作當猶未至且賊舉火¶
<pb:KR4e0179_WYG_025-19b>¶
向内恃有應也而不得入豈朝廷有備乎頃當撲滅矣¶
已而皆然文懿以母憂卒於家公年十五入訃于朝上¶
悼惜顧羣臣欲授公中書舍人格於例不果已而補國¶
子生遣還郡守楊公繼宗為延師教之師顧公所學出¶
已上遂遜去曰吾不能為若師也服闋還朝詔令内閣¶
辦事明年丁亥拜中書舍人時年甫弱冠鋭志於學譽¶
聞藉藉起辛卯上疏乞應試言者劾公矯枉沽譽且命¶
官不應得試上特許之是嵗中順天鄉試錄其程文以¶
<pb:KR4e0179_WYG_025-20a>¶
傳自壬辰至乙未凡再試禮部皆不中遂不復就試己¶
亥中書滿九載陞禮部主客司員外郎辛丑陞本司署¶
郎中壬寅真授本司郎中琉球乞嵗一入貢自言小國¶
事大國如子事父若再嵗一朝則定省間而音問疎矣¶
公折之云既知父子之禮何緣屢逆父命已而廣東守¶
臣上言夷人生事擾民不宜聽其請人乃服公先見迤¶
西回囘夷援例奏討廣東海道歸國朝廷將從之公執¶
不可曰故事如此不宜妄有改易以啟他覬因檄錦衣¶
<pb:KR4e0179_WYG_025-20b>¶
衞訪草欲薦之夷人懼而止計所省有司經費千萬丙¶
午陞南京太僕少卿戊申孝宗登極公上言乞不許州¶
縣改委官吏及減省拽擠乳牛隻處置操備馬匹免徵¶
苜蓿種子四事癸丑萬夀節公奉表入賀上言節財用¶
激貪殘教戚里起宿學久委任等六事是嵗改南京通¶
政使司右通政尋轉左通政丙辰陞南京太常寺卿太¶
常掌祀事頗多更格文移檢閲往往困塞公集累朝更¶
格故事為太常條例事至按籍行之故在官無謬誤而¶
<pb:KR4e0179_WYG_025-21a>¶
事亦易集己未詔求直言公上疏言立誠信習禮樂查¶
署户修祭器尊前王表英靈賞年勞重供薦備牲牢免¶
雜役追逋欠清㕑役凡十有二事皆本寺弊政多見施¶
行先是禮儀怠廢春秋丁有事文廟科道官多不與祭¶
公移文督之有知豺獺之報本何筌蹄之遽忘之語㑹¶
太廟時享不以新果監察御史劾公不敬公舉髙皇敕¶
旨復之御史乃無言然自是不悦於當路矣已而科道¶
交章論列謂公冒進不止公上疏言臣立朝四十年出¶
<pb:KR4e0179_WYG_025-21b>¶
處遷除自有本末冒進之言臣實恥之因乞致仕不允¶
㑹太淑人卒遂乞解官持服詔工部遣官營𦵏命有司¶
諭祭服闋再授南京太常寺卿前後在太常六年庶事¶
多所緒正今上登極再乞致仕有旨令馳驛囘而公已¶
先還矣時年五十有九既歸日以詩酒自樂絶口不及¶
時事逆瑾用事方督過諸大臣雖家居不免公益韜斂¶
憂畏閲四年為正徳辛未六月三十日戊申以疾卒於¶
家年六十三積階自承事郎七轉至通議大夫先夫人¶
<pb:KR4e0179_WYG_025-22a>¶
沈氏廣州知府琮之女有賢行初封孺人加宜人累贈¶
淑人後夫人陸氏封淑人子男五人言沈出䕃補國子¶
生為處交俱側出學陸出婦項徐周毛陶皆令族孫男¶
四人女六人公性資開朗而風儀醒藉與人處悃欵有¶
情致居官甚廉而不為矯枉暴白之行平生未嘗發人¶
隂私尤不念人過初應試被劾或言同官某所為公不¶
以為然後同官以剛直得罪中官幾陷不測公曲為庇¶
䕶禮部時有主事者倚時貴多所陵轣他同官不能堪¶
<pb:KR4e0179_WYG_025-22b>¶
公曰勢亦易過姑俟之已而果敗謫淮安通判而公適¶
為太僕有相臨之分待之如初其待僕從尤有恩義故¶
事卿監從臣得役辦事官擁輿持刺往往皆其人公深¶
以衣冠為辱曰若曹他日皆當長人吾不忍若為此態¶
也在侍從二十年未嘗輕役一官下人過誤犯輒行遣¶
雖不為姑息而亦未嘗鈎距罪人若吏牘章程皆有限¶
列關决精敏人亦不能欺也公雖生長貴族而貧終其¶
身不喜姱侈生理靡密一無所問惟好學不倦自志學¶
<pb:KR4e0179_WYG_025-23a>¶
至老未嘗一日廢書雖以夏侯氏書應舉而尤喜毛詩¶
周易在太僕時讀易凡三終諸子若史若他文集莫不¶
貫總而左氏兩漢書尤精洽少接諸老先達諳國朝故¶
事雅善談論對客舉一事必深竟顛末舉止詳雅奕奕¶
如瞻承聽者傾注喜為詩日必三數篇操札輒就若不¶
經意而出語渾雄用事精當往往追躅古人一時宗工¶
讓能焉其文尤嚴整有法無愧作者而詩名大噪遂用¶
揜其所長然公惟以自樂未嘗矜人故人始或忌之終¶
<pb:KR4e0179_WYG_025-23b>¶
亦不厭其多能也晚嵗居休益事隠約浮沈里閈若初¶
未嘗有官者郡邑燕㑹或不時往而鄰里有召輒赴曰¶
彼貧人不易為具不可負也其宅心淳厚往往類此故¶
死之日自郡邑大夫而下至於販夫牧竪莫不嗟惋相¶
弔謂善人亡矣嗚呼此豈有勢與力致之哉言以卒之¶
明年某月日𦵏公縣之長水鄉祖塋之傍將乞銘於太¶
史以某通家相知俾有述焉比先公官太僕實公同寮¶
某因得給事左右竊聞緒餘于今二十年雖不敢謂為¶
<pb:KR4e0179_WYG_025-24a>¶
知公而行事之詳耳受目矚庶幾不失之誣云¶
　¶
　¶
　¶
　¶
　¶
　¶
　¶
<pb:KR4e0179_WYG_025-24b>¶
　¶
　¶
　¶
　¶
　¶
　¶
　¶
　甫田集巻二十五¶
